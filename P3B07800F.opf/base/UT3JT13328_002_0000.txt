གསེར་ཞུན་མདངས་ལ་འཁུ་བའི་མེའི་ནང་དུ། །ཕང་ཕུང་ལོ་འདབ་འབྲས་བུའི་ཁུར་དུད་པའི། །ལྷ་ཤིང་བཟང་དགུ་བཏུལ་བའི་སྤོས་ཀྱི་སྤྲིན། །དམེ་འཁྲུགས་ཉེས་པ་ཀུན་སེལ་ཆོ་ག་མཁན། །འདོད་འབྱུང་ནམ་མཁའི་མཛོད་ཀྱི་བསང་མཆོད་འདིས། །བསང་ངོ་མཆོད་དོ་རྗེ་བཙན་བྱེ་ལན་མཚན། །འཁོར་དང་བཅས་པའི་དབང་པོ་ལྔའི་སྤྱོད་ཡུལ། །འདོད་ལོངས་འཛད་མེད་གཏེར་ལ་དབང་འབྱོར་བས། །ཞི་ཞིང་དགའ་མགུར་རངས་པའི་སེམས་ལྡན་གྱུར། །

བསྟོད་ཅིང་མངའ་གསོལ་བྱ་བ་ནི། ཀྱཻ། ཀུན་གསལ་དྭངས་པའི་མཁའ་ལ་དབང་པོའི་གཞུ། །ཤར་འདྲའི་ཞི་དྲག་རྣམ་འགྱུར་མཐའ་ཡས་ཀྱི། །ཐུབ་བསྟན་གཡེལ་མེད་སྲུང་ཞིང་སྐྱོབ་མཛད་པ། །དཔལ་འབར་དགྲ་ལྷའི་རྒྱལ་པོའི་དབུ་འཕང་བསྟོད། །ཆོས་དབྱིངས་མཐའ་ཀུན་ཟླུམ་པའི་ལྟེ་བ་བརྟན། །ནམ་ཡང་མི་འགག་འགྱུར་མེད་གསེར་བཟང་ཁམས། །རང་བཞིན་ཅིར་ཡང་འཆར་བའི་རྩིབས་སྟོང་པ། །འཁོར་ལོ་རིན་ཆེན་མཆོག་ཏུ་མངའ་གསོལ་ལོ། །མཁའ་ཁྱབ་དམིགས་པ་མེད་པའི་ཐུགས་རྗེའི་རྒྱུན། །གཞན་དབང་རྒྱུ་འབྲས་ཆོས་སུ་མ་བཟུང་ཡང༌། །གང་འདོད་འབད་མེད་འཇོ་བའི་མཐུ་དཔལ་ཅན། །ཡིད་བཞིན་རིན་ཆེན༴ བྱང་ཆུབ་ཡན་ལག་རྫོགས་པའི་གཟུགས་བཟང་མ། །བདེ་སྟོང་དགའ་བ་སྟེར་ལ་རབ་གོམས་ཤིང༌། །ཤེས་རབ་དམ་པའི་དཔལ་གྱི་རི་དྭགས་མིག །བཙུན་མོ་རིན་ཆེན༴ དྲི་མེད་མཁྱེན་པའི་མཐོ་རིས་སྣང་བྱེད་ཀྱིས། །སྲིད་དགུའི་ཤེས་བྱའི་གཏེར་ལ་དབང་བྱས་ཤིང༌། །འགྲོ་ལ་རྗེས་བརྩེ་དེས་ཤིང་བཟོད་པར་ལྡན། །བློན་པོ་རིན་ཆེན༴ རྫུ་འཕྲུལ་རྐང་པས་བཏེག་པའི་ལང་ཚོས་མཛེས། །ཐེག་ཆེན་ལུས་སྟོབས་རྒྱས་པའི་སྣ་ཞགས་ཀྱིས། །མཐར་འཛིན་ལྟ་རྣམས་མ་ལུས་རབ་བཅོམ་པའི། །གླང་པོ་རིན་ཆེན༴ ཡང་དག་སྤོང་བཞིས་འཁོར་བའི་མྱ་ངན་གྲོང༌། །བརྒལ་ནས་མཐའ་དག་ཆོས་ཀྱི་དེ་བཞིན་ཉིད། །མཐོང་བར་བགྲོད་པའི་ཡིད་འོང་གོམ་སྟབས་མཁས། །རྟ་མཆོག་རིན་ཆེན༴ བླ་མེད་ཤེས་རབ་མཚོན་གྱིས་སྒྲིབ་གཉིས་ཞགས། །གཅོད་པའི་ཐབས་ལ་འདྲིས་པའི་བློ་གྲོས་ཅན། །སྟོབས་བཅུ་མི་འཇིགས་རྣམ་བཞིའི་རྩལ་རྫོགས་པའི། །དམག་དཔོན་རིན་ཆེན༴ རྒྱལ་སྲིད་རིན་ཆེན་བདུན་གྱི་མཐུ་ཆེན་པོས། །ཁ་ན་མ་ཐོར་གཡེང་བའི་ཉམས་པ་རྣམས། །དྲག་པོས་དུས་མཐར་བསྟུང་སྟེ་དཔའ་བསྐོང་བའི། །འཁོར་ལོས་བསྒྱུར་བའི་རྒྱལ་པོར་མངའ་གསོལ་ལོ། ། 